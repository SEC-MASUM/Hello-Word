## How Does Website Work
**React** নিয়ে ভাল ভাবে কাজ করতে চাইলে আমাদের প্রথমে বুঝতে হবে একটা ওয়েব সাইট কিভাবে কাজ করে? একটা ওয়েব সার্ভারে কি কি কাজ হয়, আর সার্ভার থেকে একটা ওয়েব সাইট যখন ব্রাউজারে এসে পৌঁছাই তখন ব্রাউজার কি কি দায়িত্ব পালন করে?

বর্তমানে ওয়েবসাইটের কথা বললে দুই ধরনের ওয়েব সাইটের কথা চলে আসে। প্রথমটা হচ্ছে ট্র্যাডিশনাল ওয়েব সাইট, যা ওয়েবের শুরু থেকেই ছিল, এখন ও আছে। এই ধরনের ওয়েব সাইট গুলো থেকে আমরা সাধারণত বিভিন্ন ইনফরমেশন পেয়ে থাকি। তেমন কোনো কাজ এখানে করা যায় না। দ্বিতীয় টাইপের ওয়েব সাইটকে মূলত ওয়েবসাইট বলা হয় না। এদেরকে বলা হয় ওয়েব অ্যাপলিকেশন। কারণ এই ধরনের সাইট গুলো কম্পিউটার বা মোবাইলের সফটওয়্যারের মত কাজ করে থাকে। এখানে আমরা তথ্য পাওয়ার সাথে সাথে বিভিন্ন রকম একশন ও ঘটাতে পারি। যেমনটা ফেসবুক, এখানে আমরা কত কিছু করছি। আমাদের এই সাইটটার কথাই ধরা যাক না, এখানে আমরা পড়াশোনার জন্য বিভিন্ন রিসোর্স পাচ্ছি, ভিডিও দেখতে পারছি, কুইজ এক্সাম দিতে পারছি, আবার প্রব্লেম হলে প্রশ্ন ও করতে পারছি। এই ধরনের ওয়েবসাইট গুলোকে মূলত ওয়েব অ্যাপলিকেশন বলা হয়ে থাকে।

এই ওয়েব অ্যাপলিকেশন গুলো আবার দুই ধরনের হয়, একটা হচ্ছে মাল্টিপেজ অ্যাপলিকেশন এবং দ্বিতীয়টা হচ্ছে সিঙ্গেল পেজ অ্যাপলিকেশন।

- **মাল্টিপেজ অ্যাপলিকেশনঃ** কিছু দিন আগেও যখন আমরা ফেসবুক ব্যবহার করতাম, যখন একটা লাইক, কমেনট বা শেয়ার করতাম প্রত্যেকবার নতুন করে পেজ রিফ্রেশ হত। নতুন করে লোড নিত। যেই ওয়েব অ্যাপলিকেশন গুলো সঠিক ভাবে কাজ করার জন্য প্রত্যেকবার নতুন করে লোড নেওয়ার প্রয়োজন পরে, সেই অ্যাপলিকেশন গুলোকে মাল্টিপেজ অ্যাপলিকেশন বলা হয়। যদি না বুঝতে পারেন, তাহলে চিন্তা করার কোনো কারণ নেই, কারণ এই আর্টিকেল এ আমরা মাল্টি পেজ অ্যাপলিকেশন কিভাবে কাজ করে সেটাই বোঝার চেষ্টা করব।
- **সিঙ্গেল পেজ অ্যাপলিকেশনঃ** এখন  যখন আমরা ফেসবুক ব্যবহার করি, তখন লাইক, কমেন্ট যায় করি, পেজ কিন্তু রিফ্রেশ নেই না। এমনকি যখন আমরা নিউজ ফিড থেকে কারোর প্রোফাইলে ভিসিট করি, বা কোনো গ্রুপ বা পেজে ভিসিট করি তখন ও কিন্তু কোনো রিফ্রেশ নেই না। কোনো না কোনো ম্যাজিক এখানে হচ্ছে আর পেজ রিফ্রেশ না করেই আমরা সব কাজ সঠিক ভাবে করতে পারছি। এই ম্যাজিকটা ব্রাউজার আমাদের দেখাচ্ছে, আর ব্রাউজারের সাহায্য নিয়ে React, Angular, Vue এর মত ফ্রেমওয়ার্ক গুলো মজার মজার সব অ্যাপলিকেশন বানাচ্ছে। যেমন ফেসবুক কিন্তু বানানো হয়েছে পুরোটাই React দিয়ে। সিঙ্গেল পেজ অ্যাপলিকেশন গুলো হল মডার্ন ওয়েব অ্যাপলিকেশন। আমরা পরবর্তী লেসন এ সিঙ্গেল পেজ অ্যাপলিকেশন কিভাবে কাজ করে সেটা বোঝার চেষ্টা করব।
একজন ভাল React ডেভেলপার বা ফ্রন্টেন্ড ডেভেলপার হতে চাইলে আমাদের এই বিষয় গুলো প্রথম থেকেই জানা দরকার। প্রথমে আমরা জানব একটা মাল্টিপেজ অ্যাপলিকেশন কিভাবে কাজ করে থাকে?

#### মাল্টিপেজ বা ট্র্যাডিশনাল ওয়েবসাইট কিভাবে কাজ করে?
যে কোনো ওয়েব অ্যাপলিকেশনের ক্ষেত্রে দুইটা কম্পোনেন্ট থাকতেই হবে। যার প্রথমটা হল ক্লাইন্ট যা মূলত আমাদের ব্রাউজার এবং দ্বিতীয়টা হল সার্ভার, যেখান থেকে মূলত আমাদের ওয়েব অ্যাপলিকেশনটা সার্ভ করা হবে। আমরা যখন আমাদের বাউজার ওপেন করে গুগলের ওয়েবসাইট ভিজিট করার জন্য অ্যাড্রেস বারে গিয়ে লিখি - https:://google.com তখন আমাদের অন্তরালে অনেক গুলো কাজ ঘটে যায়। সেই কাজ গুলো বুঝতে পারলেই আমরা বুঝতে পারব কিভাবে একটা মাল্টিপেজ অ্যাপলিকেশন কাজ করে।

একটা ক্লাইন্ট থেকে সার্ভারে রিকুয়েস্ট পাঠালে যা যা ঘটে থাকে -

**_প্রথম ধাপঃ_** আপনি যখন ব্রাউজারে গুগলের লিংকটা লিখে এন্টার কি প্রেস করেন, তখন আপনার ব্রাউজার ওই লিংক থেকে গুগলের সার্ভার খুঁজে বের করার চেষ্টা করে। যদি লিংকটা সঠিক হয় তাহলে সে সার্ভার খুঁজে পাবে এবং সেখানে আপনি যে একটা পেজ দেখতে চেয়েছেন সেই রিকুয়েস্ট সাবমিট করবে। গুগলে তো অসংখ্য পেজ, তাহলে সার্ভার কিভাবে বুঝবে যে কোন পেজটা আপনি দেখতে চাচ্ছেন? আপনি হয়ত খেয়াল করবেন প্রতিটা পেজ এর লিংক ডিফারেন্ট, একটা লিংক শুধু একটা মাত্র নির্দিষ্ট পেজের জন্যই রিকুয়েস্ট করতে পারে। তাই আপনার লিংক থেকে গুগল সহজেই বুঝতে পারবে যে আপনি কোন পেজটা দেখতে চাচ্ছেন?

**_দ্বিতীয় ধাপঃ_** গুগল যখন কোনো রিকুয়েস্ট পায় সে তখন সেই রিকুয়েস্টের হ্যান্ডেলারের কাছে রিকুয়েস্টটাকে প্রসেস করতে পাঠিয়ে দেই। প্রতিটা রিকুয়েস্টের জন্য একটা করে রিকুয়েস্ট হ্যান্ডেলার বসানো থাকে সার্ভারে। এই হ্যান্ডেলার আপনার রিকুয়েস্ট পরে বোঝার চেষ্টা করে, আপনার জন্য প্রয়োজনীয় ডাটা জমা করে, তারপরে সেই ডাটা পাঠিয়ে দেই টেমপ্লেট ইঞ্জিন এর কাছে।

**_তৃতীয় ধাপঃ_** এই ধাপে সব কাজ করে টেমপ্লেট ইঞ্জিন। ওয়েব ডিজাইনাররা আগে থেকেই গেস করে কিছু এইচটিএমএল পেজ বানিয়ে রাখে। এই পেজের জন্য প্রয়োজনীয় সিএসএস এবং জাভাস্ক্রিপ্ট ফাইল ও বানিয়ে রাখে। কিন্তু এই এইচটিএমএল ফাইল গুলতে কোনো ডাটা থাকে না। যেমন আপনি যখন গুগলে সার্চ করেন রেসাল্ট গুলো লিস্ট আকারে দেখাই, এই লিস্ট এর কাঠামোটা কেমন হবে, কোথায় কোন ট্যাগ ব্যবহার করা হবে সব আগে থেকেই লেখা থাকে এই এইচটিএমএল ফাইলে। কিন্তু কোনো ডাটা থাকে না। দ্বিতীয় ধাপে রিকুয়েস্ট হ্যান্ডেলার টেমপ্লেট ইঞ্জিনকে যে ডাটা দিয়েছিল টেমপ্লেট ইঞ্জিন সেই ডাটা গুলো তার পজিশন মত বসিয়ে একটা পার্ফেক্ট এইচটিএমএল ফাইল জেনারেট করে। তারপরে এই ফাইলটা পাঠিয়ে দেই আবার রিকুয়েস্ট হ্যান্ডেলারের কাছে।

**_চতুর্থ ধাপঃ_** টেমপ্লেট ইঞ্জিন যেই অটো জেনারেটেড এইচটিএমএল ফাইলটা পাঠিয়েছিল সেই ফাইলটা রিকুয়েস্ট হ্যান্ডেলার এবার রেসপন্স আকারে ক্লাইন্ট এর কাছে মানে ব্রাউজারের কাছে পাঠিয়ে দেবে। এবং এর মাধ্যমে একটা পুরো রিকুয়েস্ট সম্পন্ন হবে।

**_পঞ্চম ধাপঃ_** এই ধাপে কাজ শুধু ব্রাউজারের। ব্রাউজার সার্ভার থেকে আসা এইচটিএমএল ফাইলটা রেন্ডার করবে এবং আমরা ওয়েব পেজটা দেখতে পাব। সাথে প্রয়োজনীয় সব সিএসএস এবং জাভাস্ক্রিপ্ট ফাইল গুলা ব্রাউজার লোড করে নেবে।

এখানে কয়েকটা বিষয় বোঝার এবং মনে রাখার দরকার আছে। যেমন -

- একটা রিকুয়েস্ট সম্পন্ন হওয়ার পরে ক্লাইন্ট এবং সার্ভারের মাঝে আর কোনো সম্পর্ক থাকবে না।
- সার্ভার যেই ডাটা বা ফাইলটা পাঠাচ্ছে সেটা রেন্ডার হবে যখন সার্ভার রেসপন্স পাঠাবে ঠিক তখন।
- নতুন করে কোনো কিছু রেন্ডার করার জন্য সার্ভার থেকে রেসপন্স আসতে হবে।
- যে কোনো ছোটো ডাটা ও যদি সার্ভারে স্টোর করে রাখতে হয় তাহলে সার্ভারে রিকুয়েস্ট পাঠাতেই হবে।
- আর সার্ভারে রিকুয়েস্ট পাঠালে নতুন করে পেজ লোড নিবে। আর একারণেই ট্র্যাডিশনাল ওয়েবসাইট গুলতে আপনি যেই বাটনেই ক্লিক করেন নতুন করে পেজ লোড নিয়ে থাকে।

আশা করছি মাল্টি পেজ ওয়েব অ্যাপলিকেশন বা ট্র্যাডিশনাল ওয়েবসাইট কিভাবে কাজ করে সেই বিষয়ে একটা ধারণা আপনার হয়েছে। এবার সময় হয়েছে সিঙ্গেল পেজ অ্যাপলিকেশন কিভাবে কাজ করে সেটা বোঝার। আর তারপরেই আমরা বুঝতে পারব যে React অ্যাপ্লিকেশন কিভাবে কাজ করে থাকে।
